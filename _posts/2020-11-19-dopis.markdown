---
layout: post
title: Otevřený dopis děkanovi Lékařské fakulty v Plzni
excerpt_separator: <!--more-->
color: rgb(0,34,51)
tags: [Příspěvky]
---
<p>V dnešní době se jako studenti lékařské fakulty nacházíme v nelehké situaci. Na straně jedné
byla studentům čtvrtého a pátého ročníku udělena pracovní povinnost, v nemocnicích pomáhají ale i studenti
nižších ročníků. Na straně druhé byla na naší fakultě úplně zrušena prezenční forma výuky všech předmětů včetně těch klinických.</p>
<p>Studentská část Akademického senátu LF v Plzni a spolky Medicus Pilsensis, IFMSA, Medici v akci a Life Saving Support proto odeslali děkanu fakulty
otevřený dopis s dotazem, zda by se nemohla prezenční výuka obnovit alespoň v nejdůležitějších předmětech,
jako je tomu na ostatních lékařských fakultách. Celé znění dopisu si můžete přečíst ve článku.</p>
<!--more-->
<p>
Spectabilis<br>
Prof. MUDr. Jindřich Fínek, Ph.D., MHA<br>
Děkan Lékařské fakulty v Plzni<br>
Univerzita Karlova<br>
Husova 3<br>
301 00 Plzeň<br></p>
<p>
Honorabilis<br>
Prof. MUDr. Jiří Ferda, Ph.D.<br>
Proděkan pro výuku všeobecného lékařství a vztahy mezi lékařskou fakultou a fakultní nemocnicí<br>
Lékařská fakulta v Plzni, Univerzita Karlova<br>
Husova 3<br>
301 00 Plzeň<br>
</p>
<p style="text-align: right">V Plzni, 19. listopadu 2020</p>
<h4>Věc: Žádost o obnovení prezenční praktické výuky</h4>
Vážený pane děkane, vážený pane proděkane,

obracíme se na Vás v současné nelehké době ovlivněné koronavirovou epidemií.

Všichni studenti vyvinuli nemalé úsilí, aby se dostali na Lékařskou fakultu v Plzni, s očekáváním, že získají nejenom teoretické informace, ale především mnoho praktických dovedností.

Praktická výuka je přitom pro budoucí povolání lékaře zcela nezbytná a klíčová. Medicína je jeden z mála vysokoškolských oborů, který se nedá studovat dálkově právě kvůli nezbytnosti praxe. Přesto nyní na LFP probíhá pouze dálkové studium. V nižších ročnících to ještě nemusí být takový problém, ale studenti 3., 4. a 5. ročníku na to velmi doplácí.
Jak se máme naučit různá vyšetření a jednoduché zákroky, když si je nemáme jak vyzkoušet? Jak při nich máme poznat byť i jednoduché patologické nálezy, když se nesetkáme s pacienty? Kdy se máme naučit například intubovat, když nemáme figurínu ani nástroje? Máme sice obrázky a videa na internetu, ale ty se málokdy dají považovat za dostatečné pro získání zkušeností a náhradu praktik.

Ve třetím ročníku se máme naučit základní vyšetřovací metody a komunikaci s pacienty, činnosti, které budeme používat během studia i ve své praxi, ať už si vybereme pro budoucí kariéru kterýkoliv obor medicíny. Ve čtvrtém a hlavně v pátém ročníku máme získávat komplexní přehled o medicíně, využít svoje teoretické znalosti a začít je aplikovat do praxe. Máme jedinečnou šanci zjistit, co který obor obnáší. Většina z nás stále neví, jakým směrem se po škole vydá, a právě proto je bloková výuka na jednotlivých odděleních pro výběr naší budoucí specializace klíčová. Jenže při absenci praktické výuky a jejím nahrazení online výkladem, i přes veškerou snahu vyučujícího, nemáme šanci tyto informace získat. S některými menšími obory (ORL, oftalmologie, ARO, psychiatrie) se navíc již během našeho studia víckrát nesetkáme. 

Na základě Usnesení Vlády České republiky ze dne 19. října 2020 č. 1074 byla ode dne 21. října 2020 zakázána osobní přítomnost studentů na výuce při studiu na vysoké škole. Tento zákaz se nevztahuje na účast na klinické a praktické výuce a praxi studentů studijních programů všeobecného lékařství, zubního lékařství, farmacie a dalších zdravotnických studijních programů. 

V současné době je naše lékařská fakulta jediná v ČR, kde praktická výuka prezenční formou neprobíhá. Navíc se podle posledních epidemiologických údajů situace zlepšuje, počet nakažených klesá a do lavic se vracejí žáci základních škol. Chtěli bychom Vás proto požádat, aby na naší fakultě mohla probíhat prezenční výuka alespoň v omezeném rozsahu, stejně jako na většině ostatních lékařských fakult. 

S pozdravem,<br>
za studenty Lékařské fakulty v Plzni:<br>
studentská část Akademického senátu LF v Plzni<br>
spolek Medicus Pilsensis<br>
spolek IFMSA<br>
spolek Medici v Akci<br>
spolek Life Saving Support<br>


